

<div class="container"></div>
<div class="row">
  <div class="col-1"></div>
  <div class="col-10">
       <h2>Istorijat i osnovne prirodne vrednosti</h2> 
       <br>
        Stanište Banjičke šume odgovara nekadašnjem staništu klimatogene šume Srbije fitocenozi Quercetum-fanetto-cerris, ali je u periodu između dva svetska rata, vegetacija u velikom broju posečena a prostor korišćen za gajenje povrtarskih kultura. Posle Drugog svetskog rata, od 1948-1950. izvršeno je dobrovoljno pošumljavanje a današnju sliku šume čine veštački podignuto stanište lužnjaka, sa grabom, cerom i lipama uz proces prirodne obnove. Pretežno je lišćarska ali ima manji broj četinara. Sa aspekta očuvanja autentičnosti šume i potreba ptica za hranom , unošenje četinarskih vrsta nije dozvoljeno. Šumu čine veliki broj vrsta između ostalog javor, srebrnolisni javor, mleč, pajavac, topola, američki jasen, bagrem, kedar, gledičija, lužnjak, itd.. Zbog velike izdanačke kulture snage mekih lišćara, razvio se gust sklop žbunja i prizemne flore a dom je i oko 70 vrsta ptica pa se zbog toga pristupa najvažnijim merama zaštite i očuvanja ornitofaune.
        
        U jednom delu šume presečena je pešačkim komunikacijama, dostupan stanovništvu dok je drugi deo neuređen i slabije prohodan. Omogućava rekreaciju žitelja i po svojoj nameni je predviđen za sport i rekreaciju. Svojim postojanjem u gradskom tkivu utiče na mezoklimu grada, služi kao rezervoar svežeg vazduha i ublažava klimatske i druge ekstreme.[2]
        
        Prostor Banjičke šume predstavlja zaravan na visini od 122 do 178 metara. Geološku podlogu šume čine kvartne naslage lesa, a mestimično se pojavljuju i eruptivne stene. Na južnoj strani šume nalazi se izvorište Banjičkog potoka. Zbog velike izdaničke snage biljaka razvio se gust sklop drugog sprata vegetacije, odnosno sprat žbunja i prizemne flore što je doprinelo naseljavanju velikog broja ptica. Zbog velikog broja ptica koje naseljavaju ovaj prostor, Banjička šuma je proglašena Prirodnim dobrom i stavljena pod zaštitu kao Spomenik prirode. Najveće zasluge za stavljanje šume pod zaštitu pripadaju Timotiju Džonu Bajfordu, scenarisiti i reditelju ali i orintologu i strastvenom posmatraču ptica. Bajfrod je u periodu od 1986. do 1989. godine proučavao i posmatrao ptice na ovom prostoru i na osnovu toga predložio da se šuma stavi pod zaštitu.
        
        Dominiraju ptice karakteristične za listopadne šume. Na strukturu faune ptica nisu uticali samo prirodni faktori već antropogeni jer je šuma relativno mlada i veštački pošumljena. Osim toga, urbano područje povoljno utiče na zimovanje mnogih vrsta ptica kao što su jastreb, mišar, siva žuna, seoski detlić, senica, drozd. Ovaj prostor je bogat i mahovinom. Tu se nalazi 28 vrsta mahovine koja ima veliku ulogu u održavanju ekosistema.[3][4]
        
        Nekada je nosila ime "Titov gaj" a danas je poznata kao "Bajfordova šuma".
        <hr>
  </div>

  <div class="col-1">
    
  </div>
</div>





